<h2>Com neix Magatzem d’Ars</h2>
<p>
	Magatzems d’Ars neix l’any 1970 com ho fan moltes altres companyies de teatre. Un grup d’alumnes d’una escola representa una obra i descobreixen que allò els agrada molt més del que es pensaven. Així doncs, i sense cap mena de supervisió per part d’un adult, s’animen a fer-ne una altra. Sense recursos, s’adonen que el teatre no és només pujar a un escenari i recitar un text. Cal escollir l’obra, repartir els personatges, cal fer els decorats, els vestuaris i els objectes que hi apareixeran. D’aquesta manera, el que comença sent un joc, s’acaba convertint en una feina a temps complet. La il•lusió que aquest grup d’alumnes despren contagia a tothom i mentre uns van marxant, d’altres els van substituint. El procés creatiu d’uns nens és ara la forma de vida de molts adults. Cadascú aporta el seu granet de sorra, un sap cantar, un sap ballar, un sap cosir… Mica en mica, es va forjant el que és la companyia a dia d’avui. Un grup de persones, preparades i formades que crea espectacles per a adults, per a nens, per a empreses, que forma a nens i joves i que està disposada a fer qualsevol cosa per l’espectacle amb les mateixes ganes i la mateixa il•lusió que aquell grup de nens de l’any 70.
</p>